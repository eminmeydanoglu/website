---
title: Diğer Dünyalar
date: 2026-01-30
tags:
  - felsefe
draft: false
summary: Her insanın kendi dünyası var - kendi iklimi, coğrafyası, tarihi. Dünya tanımak, sevginin ve anlayışın başlangıcıdır.
category: 'felsefe'
---

1. Kendi seslerini duymak için dinlerler. Sen, diğer dünyaları tanımak için dinleyeceksin.

2. Her dünyanın kendi iklimi, kendi coğrafyası, kendi sert yasaları ve kendi tarihi vardır. Dünya tanımak, o coğrafyanın nasıl bir şekli olduğunu ve neden ulaştığı şekle ulaştığını görmektir. Bir vadi şu utançtan oyulmuştur; belki bir kale, bir korku ve güvensizlikle inşa edilmiştir. Senin bakınca mantıksız ya da ahmakça bulacağın o yokuş, belki de o dünyayı ayakta tutan yegane direnç noktasıdır.

3. Bırak başkaları, sadece cevaplarını bildikleri sorular sormaya devam etsin, ki bu ritüelleriyle sadece deriyi okşamış olurlar. Sen bilmediğin ve derin soruları soracak, samimi bir merakla dünyaları keşfedeceksin.

4. Birinin dünyasına davet edilmek istiyorsan, dünyaya ilk adımını atar atmaz gördüklerin ve etrafın düzeni üzerine söz etme. Doğruların ve keskin yargıların, ve analizlerin şimdi sende kalsın. Bir Dünya Fatihi edasıyla değil, misafir gibi gireceksin kapıdan. Unutma; ne dünyanın yeni mimarı olmaya davet edildin, ne de bir Fatihsin. Tek görevin, girdiğin dünyanın sahibi için yegane gerçeklik olduğunu kabul etmek.

5. Tanımadığın bir dünyanın sahibini sevebilir misin, ya da bu sevgi gerçek midir, zira neyi sevdiğini bilmeden hissedilen, sevgi sayılır mı?

6. Sevgi ancak bir anlayış eyleminin sonucudur ve dünya tanımanın ödülüdür. Dünyanın sahibinin niyetlerini, hedeflerini ve düşüncelerini gördükçe ona olan sevgin ve güvenin kuvvetlenir.

   Anladığın dünyaların sahipleriyle nasıl sıcak hissettiğini, onlara nasıl da güvendiğini ve onlara nasıl kıyamadığını düşün. Bir şey yaptıklarında, ardındaki niyeti görüverirsin ve böylece yaptıkları sana içten ve masum gelir, öfkenin doğmasını engeller. Cümlelerini duyduğunda, onları doğuran düşünce zincirlerini seçer ve takdir edersin, ve onun dünyasına olan görün içini ısıtır.

7. Tüm karmaşıklığıyla anladığın bir dünyayı sevmek ile, bir fikri veya hayali sevmek arasında fark vardır. Belki sevdiklerimizi neden sevdiğimizin teorisi budur. Dünyalarını tanıdıklarımızı severiz; ve onları, tanıdığımız için severiz.

8. Bir dünyayı tanıyorsan, vadinin nasıl oyulduğunu ve kalenin neden örüldüğünü artık görüyorsun. Bilgi büyük güçtür, ve her güç bir imtihandır.

9. Dünya Fatihi, haritasıyla vadileri ve kaleleri değiştirmek, kendi bildiğiyle anladığı gibi yönetmek ister. Sen ise haritanı silah olarak değil, emanet olarak tutacaksın. O dünyanın biricikliğine değer vereceksin. Ne onun içinde kaybolacak ne de onu kendi dünyana yutturacaksın. Misafir olarak girdiğin dünyanın muhafızı ve dostu olacaksın, ve beraber var olacaksınız.
