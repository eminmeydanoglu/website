---
title: İnsanların Ziyanları Üzerine
date: 2025-09-12
tags:
  - felsefe
draft: false
summary: İnsanların ziyanı, değer yanılgıları ve gerçek mutluluğun peşinde kaybolan hayatlar üzerine kişisel bir sorgulama ve dostluğun anlamı üzerine düşünceler.
category: 'kisisel'
---

1. Bunu söylerken beni şikayetçi veya üstten bakan biri gibi görmeni istemem: Yalnızca insanların haline üzülüyorum, onları ziyanda bulduğumdan. “Nasıl ziyan içinde olunur?” İyi yaşamak ve asıl değeri kavramaktan daha büyük bir kazanç; bunları bilmemekten daha büyük bir ziyan olabilir mi?
2. Ziyanlarının ana mesulü, değerde yanılmalarıdır. Sürekli neyin değerli olduğu konusunda yanıldıklarını görürsün. En fazla yanılanlar, gerçekten mutlu olup olmayacağına bile bakmadan birkaç ilginç şeyin peşinde koşarlar: Para, güç, şöhret… Kısa menzilli ışıkları onlara sandıklarından daha fazlasına mal olur. Bilmezler ki uğruna çırpınıp durdukları bu şeyler onlara pek az getirdiği gibi kendi sahip olduklarından (mesela ruhlarından, zamanlarından ve iç dinginliklerinden) çalar. Zaferleri pek kısa ömürlüdür, yenilgileri ise sonsuzdur.

   Kimisi özgürlük bahanesiyle paraya ihtiyaç duyduğunu sanar da gidip zenginliğin esiri oluverir. Hiç de özgür değillerdir, çünkü mutluluklarını dışarıdaki şeylere bağlamışlardır.

3. Peki, bari bunlara ihtiyaçları var mıdır? Neden insanlar yapmalarını umabileceğin gibi farklı farklı ve özgün şeyler peşinde koşturmaz da tam da bu aynı şeyler peşinde koşturur? “Bütün bunlar ne için?” diye sormalılar. Mide için mi bu koşuşturma? Karnını doyurmak için az bir yiyecek yeter. En lüks kıyafetler için mi? Üstünü örtmeye bir parça kumaş yeter. İnsanların seni takdir etmesini ve adını duyurmayı mı istiyorsun? Yoksa sen başkalarının sana biçtiği değeri kendi değerin mi sanıyorsun? Ruhunun ihtiyacı burada değil ama onu burada arıyorsun, oysa altın çuvallarının çokluğu ruhunun çıplaklığını örtemez.
4. Bak onların yüzlerine: Yüzleri hep gergindir ve hepsi birbirinin onayını bekler. Mutluluk mu bu şimdi? Başkasının ağzından çıkana muhtaç mutluluk benden uzak dursun! Her sabah kendilerini başkalarına kanıtlamakla yükümlü hissederler. Geceleri, ağızlarda dolaşacak isimlerini düşünerek uykusuz kalırlar. Peşinde koşanların bu hali üzerine, hala para ve şöhretin düzmece arzular olmadığına ve tatlılığına mı inanacağız? Başka hangi arzu bu kadar açık perişanlık verdiği halde böylesine bir kararlılıkla takip edilir?
5. Diğer ziyan grubu ise insanlarla bağ kurmanın değerini görmeyen ya da yanlış bağlananlardır. Onlar adına da üzülüyorum, ama işin aslı beni daha çok üzen, onlar yüzünden anlamlı ve değerli ilişkiler kurma arzumu tatmin edemememdir. Şu işe bak ki, bu arzuyu tatmin etmek başkalarından geçer. Kontrolümde olmayan arzularımdan sebep bana kızacaksan, hakkındır. Gerçi hakkın olmasa da bana kızabilirsin, ondan değilse başka şeyden hakkın vardır, sanki ben hiç kızılmayacak biri miyim?
6. Ama bu arzum, kanaatimce en azından bir miktar, doğru yönde. Seneca, bilge insanın yalnızlıkla yaşayabileceğini ama onu (imkanı varsa) tercih etmeyeceğini söyler. Çünkü ona göre arkadaşlık (ya da genel olarak yakın bağlar) değerlidir. Birincisi, arkadaşlık erdem için bir oynama sahasıdır. Cömertlik, nezaket, sadakat, özveri (diğerkamlık) gibi erdemleri pratik etme ve paylaşma imkanını böyle ediniriz. Arkadaşlık almadan vermek için fırsattır. Sana da, aramızdaki bağı en çok bu gözle görmeye çalıştığımı söylemiştim.

   Yakın bağlar başka neden değerlidir? Çünkü kişiler kendileri itibarıyla değerlidir. İnsanın kendisine içkin bir kıymeti olduğunu, kendi içime ya da başkalarına bakınca görürüm. O halde dostumuza, herhangi bir kişisel çıkardan değil, doğrudan varlığından ve biricikliğinden sebep değer verebiliriz. Senin biricikliğinde bir değer görüyorum, sevgili dostum.

7. Yakın bağlar, kayıplara hazırlanmak için iyi bir fırsattır. Bilge kişi sevdiklerine gönülden bağlanırken dahi bilir ki bu bağ sonsuza dek sürmeyecek veya sürecekse bile yine de kayıp deneyimlenecektir. Sevdiğimizle bağımız ne kadar büyük ve değerli olsa da, ki bence olabilecek en değerli dışsal şeydir, dışsaldır ve o sebepten ki aslında elimizde değildir. O halde bağımız, dışsal şeylerden el çekebilmeyi ve gün gelip kader onu bizden aldığında iç huzurumuzu kaybetmemeyi öğrenmek için bir fırsattır. Bazen seni kaybetmek üzerine düşündüğümü (olumsuzu düşünme pratiği) sana söylemiştim. Gerçi ben, senin için, bir bilgenin göstereceği sebattan hala çok uzaktayım, sevgili dostum.
8. Yine değerler üzerine yaşadıkları körlükten olsa gerek, ziyandaki dostlar yakın bağlardaki güzelliği göremiyorlar. Ne vardı şu sahte arzuları bırakıp güçlü bağlar için çalışsaydık. Her gün biraz para için kendimize türlü türlü görevler biçerken, ruhumuzu en çok zenginleştirecek asıl görevi nasıl unuturuz? Düşünsene, kaç kişiyi bunun için kararlı bir çabada bulduk? Yoksa bu işi diğer uğraşlarından geride tutanlardan ve dostluğun kıymetini bilmeyenlerden başka bir şey görmez misin sen de? Oysa değerli şeyler, hele ki dostluk, çok ve devamlı çaba gerektirir. Peki ey ziyandaki dostlar, siz bu işi para kazanmaktan veya isminizin sürekli dillerde dolaşmasından daha mı az önemli görüyorsunuz ki onun hakkında düşünmeye yanaşmıyorsunuz?
